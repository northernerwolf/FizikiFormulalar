Häzirki zaman astronomiýasy bir-biri bilen jebis baglanyşygy bolan we belli bir derejede bölünişleri şertli bolan birnäçe sany özbaşdak bölümlere bölünýändir. 
Astronomiýanyň esasy bölümleri: 
1.Astrometriýa giňişlik we wagt ölçemek baradaky ylymdyr. Ol  :  a)  dürli  koordinatalar  sistemasynyň  kömegi  bilen  asman  jisimleriniň görünýän ýagdaýlaryny we hereketlerini kesgitlemegiň matematiki usullaryny, şeýle hem  ýagtyltgyçlaryň  koordinatalarynyň  wagtyň  geçmegi  bilen  kanunalaýyk üýtgemeleriniň nazaryýetini işläp düzýän sferik astronomiýadan; b) gözegçiliklerden asman  jisimleriniň  koordinatalaryny  kesgitleýän,  ýyldyz  kataloglaryny  düzmek  we esasy astronomik  hemişelikleriň san bahalaryny kesgitlemek, ýagny  ýagtyltgyçlaryň koordinatalarynyň  kanunalaýyk  üýtgemelerini  hasaba  almaga  mümkinçilik  berýän ululyklary  kesgitleýän  fundamental  astrometriýadan;  ç)  geografik  koordinatalary, azimuty, takyk wagty kesgitlemegiň usullaryny we ulanylýan abzallaryň ýazgylaryny berýän amaly astronomiýadan ybaratdyr. 
2.Nazary  astronomiýa  asman  jisimleriniň  görünýän  ýagdaýlary  boýunça olaryň  orbitalaryny  kesgitlemegiň  usullaryny  we  asman  jisimleriniň  orbitalarynyň belli  bolan  elementleri  boýunça  olaryň  görünýän  ýagdaýlaryny  hasaplamagyň usullaryny işläp düzýändir. 
3.Asman  mehanikasy  bütindünýä  dartylma  kanuny  esasynda  asman jisimleriniň hereket kanunlaryny öwrenýär, olaryň massalaryny we şekillerini, asman jisimleriniň sistemalarynyň durnuklylygyny kesgitleýär. Bu  üç  bölüm  astronomiýanyň  birinji  meselesini  çözýändir  we  olara  köplenç klassik astronomiýa diýilýär. 
4.Astrofizika  asman  jisimleriniň  gurluşyny,  fiziki  häsiyetlerini  we  himiki düzümini öwrenýär.  Astrofizika iki bölümden ybaratdyr: a) amaly astrofizika bölüminde astrofiziki barlaglaryň amaly usullary, enjamlary we gurluşlary işläp düzülýär we ulanylýar; b) nazary  astrofizika  bölüminde  fizikanyň  kanunlarynyň  esasynda  gözegçilik  edilýän fiziki hadysalar düşündirilýär. Astrofizikanyň asman jisimleriniň we ýyldyzara sredanyň radioşöhlelenmesini radiofiziki usullary peýdalanyp öwrenýän bölümi radioastronomiýa ady bilen bellidir. 
5.Ýyldyz  astronomiýasy  ýyldyzlaryň,  ýyldyz  sistemalarynyň  we  ýyldyzara maddanyň  hereketiniň  giňişlikde  paýlanyşynyň  kanunalaýyklygyny  olaryň  fiziki özboluşlyklaryny hasaba almak bilen öwrenýär. Astrofizika  we  ýyldyz  astronomiýasy  bölümlerinde  astronomiýanyň  ikinji meselesi çözülýär. 
6.Kosmogoniýa asman jisimleriniň we olaryň sistemalarynyň, şol sanda Gün sistemasynyň emele gelmegini we ösüş ýollaryny öwrenýän bölümdir.
7.Kosmologiýa  Älemiň  gurluşynyň  we  ösüşiniň  umumy kanunalaýyklyklaryny öwrenýän bölümdir. 
Asman jisimleri barada alnan hemme bilimleriň esasynda soňky iki bölümde astronomiýanyň üçünji meselesi çözülýär.  
 
