Uzak wagt aralyklaryny hasaplamak üçin niýetlenen sistema kalendar diýilýär. Adamzadyň köp asyrlyk taryhynda kalendarlaryň köp dürli görnüşleri düzülendir we ulanylandyr.  Muňa  garamazdan,  hemme  kalendarlary  üç  esasy  görnüşe  bölmek mümkindir:  Gün,  Aý  we  Aý-Gün  kalendarlary.  Gün  kalendary  tropik  ýylyň dowamlylygyna,  Aý  kalendary  sinodik  aýyň  dowamlylygyna,  Aý-Gün  kalendary bolsa bu hadysalaryň ikisiniň hem periodlaryna esaslanandyr.  Döwletleriň  köpüsi  tarapyndan  kabul  edilen  häzirki  kalendar  Gün kalendarydyr. 
Gün  kalendarynyň,  öň  belleýşimiz  ýaly,  esasy  ölçeg  birligi  bolup  tropik  ýyl kesgitlenendir. Tropik ýylyň dowamlylygy orta Gün gije-gündizlerinde 365,2422, ýa-da  365  gije-gündiz  5sagat  48  minut  46  sekunda  (365g 5h 48m 46s )  deňdir.  Gün kalendary düzülende iki şertiň ýerine ýetirilmegi hökmanydyr: 
1)  kalendar  ýylynyň  birnäçe  ýyl  üçin  alnan  orta  dowamlylygy  mümkin boldugyça tropik ýylyň dowamlylygyna ýakyn bolmalydyr; 
2)  kalendar  ýyly  özünde  gije-gündizleriň  bitin  sanyny  saklamalydyr.  Eger bu  şert  ýerine  ýetmese  ýylyň  başy  gije-gündiziň  dürli  wagtlaryna  (irdene,  gündize, agşama we ş.m.) gabat geler. 
Ýulian  kalendary.Aleksandriýaly  astronom  Sozigen  tarapyndan  işlenip düzülen we Ýuliý Sezar tarapyndan biziň eýýamymyzdan öň 46-njy ýylda ulanylyp başlanan  kalendarda  bu  şertler  aşaky  ýönekey  düzgüni  ýerine  ýetirmek  bilen saklanylýar: 
kalendar ýylynyň dowamlylygy yzygider üç ýyl 365 orta Gün gije –gündizine deň, her dördünji ýyl bolsa 366 gije-gündizden ybarat diýip kabul edilýär. 365 gije-gündizli ýyllara ýönekeý ýyllar, 366 gije-gündizli ýyllara bolsa uzyn ýyllar  diýilýär.  Ýulian  kalendarynda  tertip  belgisi  galyndysyz  4-e  bölünýän  ýyllar uzyn  ýyllardyr.  Uzyn  ýyllarda  fewralda  29  gije-gündiz,  ýönekeý  ýyllarda  bolsa  28 gije-gündiz bardyr. Şeýlelikde 4 ýylyň dowamynda seredenimizde Ýulian kalendarynyň 1 ýylynyň dowamlylygy  365,25  orta  Gün  gije-gündizine  deňdir,  ýagny  kalendar  ýyl  tropik ýyldan bary-ýogy 0,0075 gije-gündiz uzakdyr.  Ýulian kalendary boýunça ýyl hasaby ýöredilende 128 ýylda onuň tropik ýyl bilen  deňeşdirilende  1  gije-gündiz  tapawudy  bolar,  400  ýylda  bolsa  3  gije-gündiz töweregi  bolar.  Mysal  üçin,  ýazky  gije-gündiz  deňleşme  güni  Ýulian  kalendary boýunça üç gije-gündiz ir geler. Bu tapawut gündelik durmuşa kän bir täsiri ýok, şol sebäpli Ýulian kalendary onalty asyryň dowamynda ulanylypdyr. 
Grigorian  kalendary.  Bu  kalendar  1582-nji  ýylda  Rim  buthanasynyň ýolbaşçysy  Grigoriý  XIII  tarapyndan  dini  garaýyşlary  göz  öňünde  tutup,  Ýulian kalendarynyň kämilleşdirilmegi netijesinde döredilendir.  Ýokarda  bellenilip  geçilen  Ýulian  kalendary  bilen  tropik  ýylyň  arasyndaky ýüze  çykýan  tapawut  buthana  ýyl  hasabynyň  ýöredilişi  üçin  amatsyzlyklary  ýüze çykarýar. Hristian buthanasynyň düzgünleri boýunça pasha baýramçylygy ýazky gije-gündiz  deňleşmesinden  soň,  doly  Aý  fazasyndan  soň  birinji  ýekşenbe  bellenilýär. Biziň  eýýamymyzyň  325-nji  ýylynda  bu  düzgün  kabul  edilende  ýazky  gije-gündiz deňleşme güni 21-nji marta düşüpdir. 1582-nji ýylda, ýagny 1257 ýyldan soň, ýazky gije-gündiz  11-nji  marta  düşýär.  Kalendary  kämilleşdirmek  italýan  matematigi  we lukmany  L.Lillio  tarapyndan  teklip  edilen  taslama  boýunça  geçirilýär.  Reforma  şu bölümlerden ybaratdyr: 
1)  1582-nji  ýylyň  4-nji  oktýabryndan  soň  5-nji  oktýabr  hasaplaman,  15-nji oktýabr hasaplamaly; 
2)  geljekde  ýüzýyllyklar  çalşanda,  ýüzýyllyklary  görkezýän  san  4-e galyndysyz  bölünmese,  şol  ýyly  uzyn  ýyl  hasaplamaly  däl  (mysal  üçin, 
1700,1800,1900,2100 we ş.m.). 
Reformanyň  birinji  bölümi  Ýulian  kalendary  bilen  tropik  ýyl  hasabynyň aratapawudy bolan 10 gije-gündizi aradan aýyrýar we soňky ýylda ýazky gije-gündiz deňleşme güni 21-nji marta düşýär.  
Ikinji  bölümi  bolsa  kalendar  ýylynyň  400  ýylda  ortaça  dowamlylygyny 365,2425 orta Gün gije-gündizine deňleýär. Şeýlelik bilen kalendar ýyly tropik ýyldan bary-ýogy 0,0003 gije-gündize uzak bolýar, ýagny 3300 ýylda tapawut 1 gije-gündize deň bolýar. Şol sebäpli Grigorian kalendaryny bu ugurda kämilleşdirmegiň zerurlygy yokdur. Grigorian  kalendary  günbatar  döwletleriň  köpüsinde  XVI-XVII  asyrlarda ulanylyp başlanandyr. 
Hijri-kamary  kalendary.  Sagadyň  oýlanyp  tapylmadyk  döwürleri  Aýyň hereketine  görä  ýöredilýän  kalendary  has  amatly  bolupdyr.  Sebäbi  Aýyň  şekiline seredip  aý-gün  hasabyny  ýöretmek  amatly  bolupdyr.  VII  asyrdan  başlap  Aý senenamasy  musulman  ýurtlarynda  Gün  kalendary  bilen  bir  hatarda  peýdalanylyp gelnipdir.  Oňa  görä  ata-babalarymyz  köp  ýyllap  musulman  däp-dessurlaryny  berjaý edip  gelýärler.  Aýyň  Güne  görä  Ýeriň  töwereginde  edýän  hereketi  boýunça ýöredilýän  kalendary  hijri-kamary  kalendary  diýilýär.  Bu  hasap  Muhammet pygamberiň  we  onuň  döreden  yslam  dinine  uýýan  adamlaryň  yzarlanmadan  gaçyp, Mekgeden  Medinä  göçüp  giden  döwründen,  ýagny  biziň  eýýamymyzyň  622-nji ýylynyň iýul aýynyň 16-syndan ýöredilýär. Ylmy  düşünjä  laýyklykda  hasap  Aýyň  we  Günüň  merkezleriniň  meridiana görä deňleşen pursatyndan başlanýar. Aýyň sag tarapdan golaýlaşyp, Günüň yzyndan ýeten  pursatyndan  köne  aý  tamamlanyp,  täze  aý  başlaýar.  Ata-babalarymyz  hasaby Aýyň  ilkagşamdan  Gün  ýaşan  soň  günbatarda  görnüp  başlan  pursatyndan ýöredipdirler.  Haçan-da  täze  Aý  Gün  ýaşandan  soň  görünse,  şol  agşamy  we  ertir gündizi aýyň biri hasaplanylýar. Şonuň üçin türkmenlerde: ˝Görüp ýap-da, görüp aç˝ diýen  ýörgünli sözler bar. Haçan-da täze Aý  ýaşmanka, gündogardaky şapak sönse, onda  şol  agşam  aýyň  biri  däl-de,  ikisi  diýlip  hasap  edilýär.  Ulugbek  hijri-kamary senenamasyny iňňän takyk kesgitlemek usulyny döredipdir. 
Hijri-kamary hasabyndaky aýlaryň atlary şeýledir: 
1. Aşyr aýy. Ýylyň başy.                      7. Rejep aýy.
2. Sapar aýy.                                  8. Meret aýy. 
3. Dört tirkeşikleriň 1-nji aýy.             9. Oraza aýy.  
4. Dört tirkeşikleriň 2-nji aýy.           10. Baýram aýy. 
5. Dört tirkeşikleriň 3-nji aýy.           11. Boş aý. 
6. Dört tirkeşikleriň 4-nji aýy.           12. Gurban aýy
